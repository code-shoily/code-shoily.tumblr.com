        <!DOCTYPE HTML>
        <html>
            <head>
                <meta http-equiv="Content-Type" content="text/html; charset=utf-8"/>
                <link rel="stylesheet" type="text/css" href="../style.css"/>
            </head>
            <body>
                
                
                                    <h1>পাইথন ও আমিঃ ২০০২ থেকে ২০১৩ (বিশেষভাবে ২০১৩)</h1>
                    <p class="p1">২০১৩ শেষ হয়ে যাবে আর কয়েক ঘণ্টা পরই। ব্যাক্তিগত জীবন যেমনি কাটুক এই বছর, প্রোগ্রামিং এর দিক থেকে চিন্তা করতে গেলে আমার অনেক বৈচিত্র্যময় দিন-মাস কেটেছে এই বছর, বিশেষ করে পাইথন প্রোগ্রামিং করা হয়েছে প্রচুর, যদি সবচেয়ে বেশি লাইন লিখেছি বলি তাহলে হয়ত ভুল হবে তবে সবচেয়ে বিচিত্র কাজ করা হয়েছে এই বছর। এই পোস্টে ২০১৩ নিয়ে লিখব ভেবে বসলেও মনে হল, এই উপলক্ষে আমার পাইথন অভিজ্ঞতার একটা ছোটখাটো সারমর্ম প্রদর্শন করে দেই। তাহলে শুরু করা যাক। তবে আগেই বলে রাখি, এটি হবে সম্পূর্ণ অভিজ্ঞতা সংক্রান্ত পোস্ট, তত্ত্ব সংক্রান্ত নয়। তো আসুন শুরু করি।</p>
<p class="p2">২০০২। তখন কোর্সের প্রয়োজন হিসাবে জাভা, সি, আর সি++ শিখা এবং ব্যাক্তিগত প্রচেষ্টায় জাভাস্ক্রিপ্ট আর বেসিক। একটা আর্টিকেল চোখে আসল, এরিক রেমন্ডের “How to Become a Hacker”। কম্পিউটার সায়েন্সের দ্বিতীয় বর্ষের ছাত্র হিসাবে স্বাভাবিকভাবেই হ্যাকার শব্দের প্রতি দুর্বলতা ছিল (হ্যাকার শব্দের ভুল ব্যাখ্যার কারণে, যা পরিষ্কার হয়ে যায় আর্টিকেলটি পরার পর)। যাই হোক, ওখানে দেখলাম পাইথন শিখার কথা বলা হয়, আমার মনে নেই ঠিকমত, কিন্তু হয় ওইদিন, অথবা তার আগেরদিনি আমি “Charming Python” সিরিজে চোখ বুলাই। তো করলাম ডাউনলোড (তখনকার দিনে কয়েক মেগাবাইট মানে অনেক সময়ের ডাউনলোড) আর সবচেয়ে অবাক হলাম যখন দেখলাম যে ইনপুট দেওয়া মাত্র অউটপুট বের হয়ে আসে পাইথন শেলে। আর CHM মোডের টুটরিয়াল অনেক কাজে আসল। আর কাজে আসল “How to think Like a Computer Scientist” বইটি। আসলে তখনকার দিনে ফেইসবুক ছিল না, আর গ্রুপ বলতে রাজত্ব করত ইয়াহু গ্রুপ আর ওখানেও আমার খোজ করা হয়নি, ছিল কিছু আর্টিকেল, চ্যাট রুম, আর প্রেরণা। কিছুদূর যাওয়ার পরপর রেগুলার এক্সপ্রেশনের ব্যবহার নির্বিচারে শুরু করলাম, আর যখন যেই কোর্স আসত ওই কোর্সের হোমওয়ার্ক করার চেষ্টা একবার হলে পাইথনে করতাম। সেই হিসাবে আমার শিখা হল টুইস্টেড ফ্রেমওয়ার্ক, Zope (এটি ছিল ব্যর্থ চেষ্টা), Tkinter, পি এস পি (Spyce, JSP for Python সার্চ করতে গিয়ে পেয়েছিলাম), আর পেটার নরভিগের লিখা কিছু AI রিলেটেড আর্টিকেল। পরবর্তীতে যখন আমার CSC325: Programming Language Principles কোর্সে পাইথন শিখানো হয় তখন বিনা কষ্টে ল্যাব শেষ করি। তারপর এলো Numpy আর PIL। দেখতে দেখতে গ্রাডুয়েট হলাম, আর শুরু হল CFML আর PHP নামক টর্চার।</p>
<p class="p2">বেশ কিছুদিন টর্চারের পর আমি ভাবলাম, ভিন্নধর্মী কিছু করা যাক, তো IBA তে গেলাম MBA করতে, আমি মোটেও MBA করার যোগ্য না, কিন্তু তখন পাইথন অনেক কাজে এসেছে, যেমন, সার্ভেগুলর রেজাল্ট বের করা, কিছু ফেক সার্ভে তৈরি করা, পরিসংখ্যানে কিছু এদিক ওদিক (আবার Numpy আর Scipy)। চলে গেল ২০০৭ আর ২০০৮, আমার মাথায় MBA এর কোর্সগুল ঢুকত না (MIS ও না), তাই পাশাপাশি কিছু অউটসরসিং করা হতো, ২০০৯ এ শুরু করলাম পাইথন, বাংলাদেশের এক কোম্পানিতে। আমি ২০০৯ এ মনিকো টেকনোলজিসে যোগ দেই প্রোগ্রামার হিসাবে। ওরা মূলত ভেহিকল ট্র্যাকিং করে থাকে এবং তাদের নিজস্ব ডিজিটাল ম্যাপ ছিল। আমার প্রথম কাজ ছিল একটি সার্ভার তৈরি করা, আর দ্বিতীয় কাজ ছিল ওখানকার পিএইচপি কে বিতাড়িত করা। আসলে, পিএইচপি খারাপ ল্যাঙ্গুয়েজ না, মানে, অতটা খারাপ না, কিন্তু পিএইচপি ভুল জায়গায় অনেক ক্ষমাশীল, যা যে কোন প্রোগ্রামারের সঠিক দিকে অগ্রগতিতে বাঁধা সৃষ্টি করতে পারে যদি সে সতর্ক না থাকে। যাই হোক, পিএইচপি থেকে ট্র্যাকার অ্যাপ্লিকেশান নিয়ে এলাম জ্যাঙ্গোতে, ৩ মাসে (আর ওই অ্যাপ্লিকেশান এখন পর্যন্ত চলছে!) ২০০৯ এর শেষের দিকে, আর এরপর একটি ম্যাপ সার্ভার লিখলাম পাইথনে (Tilecache ক্লোন mod_wsgi এর জন্য), এবং একটি নিরস বিজনেস অটোমেশান, আরও ৩ টি ট্র্যাকিং, আর একটি সোশ্যাল নেটওয়ার্কিং অ্যাপ্লিকেশান, বলতে পারেন অনেক ব্যস্ত ছিলাম এই কয় বছর। ২০১২ এর শেষের দিকে আবার এক হ্যাকাথনে মেন্টর হওয়ার অভিজ্ঞতা হয়, দুঃখজনকভাবে, ওখানে কোন পাইথন হ্যাকারের দেখা মিলেনি (সামনের বার তা হবে না আশা করি)। গেলো ২০০৯ - ২০১২।</p>
<p class="p2">২০১৩। মনিকো ছেড়ে প্যানাসিয়া এলাম। এখানেও পাইথন। কিন্তু কাউকে বিতাড়িত করে নয়, প্রথম থেকেই। বিগত কিছু বছর মূলত জি আই এস এর উপর জোড় দেওয়া হয়েছে (সোশ্যাল নেটওয়ার্কিং অ্যাপ্লিকেশানও ছিল ম্যাপ ভিত্তিক)। আর এবার মোটামোটি সব ধরনের কাজই করা হয়েছে। এমনকি SRS ও তৈরি করেছি পাইথনে! এখানে বেশ কিছু ডাটা এনালাইসিস দিয়ে শুরু করলেও পরবর্তীতে একটি জ্যাঙ্গো ভিত্তিক ফ্রেমওয়ার্ক, কিছু টেক্সট এনালাইসিস, মাইগ্রেশান টুল, ভীম প্লাগিন, অনেকগুলো ফর্ম হেল্পার, কিছু বিজনেস অ্যাপ, আর অনেক, অনেক ট্রেনিং (কিছু পাইথন, আর কিছু জাভাস্ক্রিপ্ট)। বেশিরভাগ কাজই ছিল মেটাপ্রোগ্রামিং আর ফ্রেমওয়ার্ক নির্মাণ বিষয়ক। বেশ আরামদায়ক বলতে পারেন, কিন্তু সবচেয়ে বড় কথা হল, শিখা হচ্ছে অনেক কিছু, যার বিকল্প নেই, বিশেষ করে আমাদের শিল্পে।</p>
<p class="p2">এগুলো তো গেল ইউনিভার্সিটি আর অফিসের কাহিনী। এবার আশা যাক ব্যক্তিগত জীবনে। এই ব্যাপারে আমি শুধু ২০১৩ নিয়েই কথা বলবো, অন্যগুলো মনে নেই। ২০১২ এর শেষের দিকে ভাবলাম, কিছু সামাজিক হওয়া যাক, তাই ফেইসবুকে BD Pythonista নামে একটি গ্রুপ খুললাম, কিন্তু পরে দেখি Pycharmers নামক আরেকটি গ্রুপ রয়েছে যা মনে হল আরও অ্যাক্টিভ, আমি চাইছিলাম না যে পাইথনের আগন্তুক কনফিউজড হোক, তাই BD Pythonista বন্ধ করে ওখান থেকে Pycharmers এ আসি এবং ওখানে পরিচয় হয় কিছু ভাল প্রোগ্রামারের সাথে, আর কাজ কর্মের পাশাপাশি এই গ্রুপে শেয়ার ও কথাবার্তা চলে অন্যান্য প্রোগ্রামারদের সাথে। আরও একটি গ্রুপ, Polyglot Programmers Bangladesh খুলি যা কিনা বহুমাত্রিক প্রোগ্রামিং (ল্যাঙ্গুয়েজ অনুযায়ী) প্রেমীদের জন্য করা। বলতে গেলে, ২০১৩ তে আমার পরিচয় হয় বেশ কিছু প্রোগ্রামারের সাথে। এদের মধ্যে খুব কম মানুষের সাথেই দেখা হয়েছে, কিন্তু অনলাইনে রেগুলার যোগাযোগ চলে। আর এটি আমার ২০১৩ এর খুব গুরুত্বপূর্ণ একটি অধ্যায়। আমি আগে ছিলাম খুবই অসামাজিক, কিন্তু এই বছর, অন্ততপক্ষে টেকনোলজি জগতে হলেও, ওটির অবসান ঘটেছে। আর এই ব্লগটি তো রয়েছেই!</p>
<p class="p2">নতুন কি কি শিখেছি এই বছর? যেহেতু এই পোস্টটি পাইথন ভিত্তিক (আমার মুড নেই অন্য বিষয়ে কথা বলার আজকে), তাই পাইথন নিয়েই বলি। আমার অনেক, অনেক মেটা প্রোগ্রামিং করা হয়েছে, সাথে সাথে Twistd আর Tornado দিয়ে অনেক ইন্টেরেস্টিং কাজ, নিজের ফ্রেমওয়ার্ক তৈরি করতে গিয়ে শিখেছি ফাইল ম্যানেজমেন্ট, কোড জেনারেশন, WSGI, টেমপ্লাটিং আর ইদানীং ডাটা এনালাইসিস টুল, যেমন Pandas, Numpy, Scipy, Matplotlib, PyPy, Sympy, NLTK ইত্যাদি। আমি অনেক ব্যস্ত ছিলাম বলতে পারেন। একটি কথা বলে রাখি, আমি কিন্তু অবজেক্ট ওরিয়েন্টেড প্রোগ্রামিং কম আর ফাংসনাল প্রোগ্রামিং বেশি করে থাকি পাইথনে। অর্থাৎ ক্লাস কম, ডিকশনারি বেশি, ফর/হোআইল কম, ম্যাপ/ফিল্টার বেশি। হয়ত আমার আগের পোস্ট থেকে বুঝা গিয়েছে।</p>
<p class="p2">অনেক বলা হল, আর কয়েক ঘণ্টা পর শেষ হয়ে যাবে ২০১৩, আমি জানি ২০১৪ আরও ব্যস্ত করে তুলবে আমাকে (আশা করি আমাদের সবাইকে), আর আমরা শিখতে/শিখাতে পারব অনেক কিছু, আর বিশেষভাবে আমি আরও বেশি সামাজিক হয়ে উঠব (টেকনোলজি অনুযায়ী :p)। শুভ ২০১৪ সবাইকে, আরও বেশি দেখা হবে সামনে!</p>
                
                
                
                
                
                
                                <div id="footer">
                <span id="timestamp"> December 31st, 2013 9:56pm </span>
                                                      <span class="tag">python</span>
                                      <span class="tag">personal</span>
                                              </div>
            </body>
        </html>

        